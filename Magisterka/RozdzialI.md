
## Wstęp 

Czy mechanistyczny model wyjaśniania wymaga on pewnego oparcia na prawach
natury lub jakichś słabszych konstrukcjach podobnych do klasycznych praw natury
- regularnościach lub generalizacjach?

Tak postawione pytanie wymaga uszczegółowienia. "Oparcie na prawach natury"
można bowiem rozumieć na dwa sposoby. Z jednej strony byłoby to pytanie o to,
(1) czy konstrukcja mechanistycznego modelu wyjaśniania zakłada prawa,
regularności lub generalizacje oraz jakie są konsekwencje tych założeń. W
szczególności należy rozważyć czy działania (*activities*) z których obok
przedmiotów skonstruowane są mechanizmy, nie wymagają określonej koncepcji praw
przyrody. Takie spojrzenie na kwestię jest spojrzeniem wewnętrznym. Z drugiej
strony można spojrzeć na mechanicyzm od zewnątrz i zadać pytanie, (2) czy bez
choćby ukrytego założenia pewnych regularności mechanistyczne wyjaśnienie może
po pierwsze rzeczywiście wyjaśniać jakieś zjawisko, po drugie zaś pretendować
do miana *kompletnego* jego wyjaśnienia.

Zdaniem większości mechanicyzmów pojęcie praw i regularności nie znajduje się w
centralnym punkcie ich modelu wyjaśniania. Twierdzą, że konstruowane przez nich
pojęcie mechanizmu zakłada bardzo słabe rozumienie regularności lub nie zakłada
go w ogóle, a regularności te nie mają w mechanistycznych modelach istotnej
mocy eksplanacyjnej.

Będę argumentową za tezą głoszacą, że regularności są kluczowym elementem
mechanistycznego modelu wyjaśnienia i nadają one w dużej części wyjaśnieniom
moc eksplanacyjną.

Praca składać się będzie z pięciu części. Trzy z nich będą miały charakter
pewnej ekspozycji, niezbędnej aby osadzić poruszaną problematykę we właściwym
kontekście. Pozostałe dwie będą próbą rekonstrukcji dyskusji wokół istotnych z
punktu widzenia postawionej tezy aspektów mechanistycznego modelu wyjaśniania.

W pierwszej części przedstawie "źródła" współczesnego myślenia
mechanicystycznego. Uważam, że taki źródłowy - w sensie genetycznym - charakter
mają w dużej cześci historyczne koncepcje mechanistyczne. Nacisk tu należy
położyć na XVII i XVIII wieczny mechanicyzm, którego w filozofii najbardziej
znanym przedstawicielem jest Kartezjusz. W pewnym sensie źródłem są również
problemy odrębności metody i przedmiotu nauk biologicznych. Trzecim źródłem,
jakie omówię jest koncepcja stojąca w wyraźnej opozycji do mechanicyzmu: model
nomologiczno-dedukcyjny.

Druga część pracy poświęcona będzie omówieniu współczesnych mechanistycznych
modeli wyjaśniania. Na szczególną uwagę zasługuje tu propozycja Machamera,
Durden i Cravera. To ona przywoływana jest jako paradygmatyzne ujęcie
mechanicyzmu. Przedstawie jednak również alternatywną wersję sformułowaną przez
Salmona i uzupełniona przez Dowe'a. Wspomnę również o innych, mniej szeroko
znanych ujęciach.

Kolejna część posłuży pogłębieniu problematyki praw natury, generalizacji i
regularności. Przedstawię konkurencyjne stanowiska dotyczące ich filozoficznego
i naukowego statusu. Głównym celem tej części pracy jest uporzadkowanie pewnych
kwestii istotnych dla oceny argumentów zwolenników i przeciwników silnego
związania mechanicyzmu z prawami przyrody.

Część czwarta traktować będzie o regularnościach zakładanych przez
mechanistyczny model wyjaśniania. Rozważę między innymi, czy podejmowana przez
mechanicystów próba konstruowania specyficznego mechanistycznego pojęcia
przyczyny jako pojęcia nie zakładającego istnienia regularności między
występowaniem przyczyny i jej skutku.

W ostatniej cześci poruszę temat roli, jaką regularności odgrywają w
wyjaśnianiu w modelu mechanistycznym. Aby odpowiedzieć na to pytanie należy
przede wszystkich rozważyć kwestię tego, dlaczego zdaniem filozofów wyjaśnienia
mechanistyczne wyjaśniają zjawiska. Dowodzić będę, że proponowany przez nich
model ma opiera się w tym miejscu na silnych założeniach pragmatystycznych, z
których wyciągają nietrafne wnioski co do mocy eksplanacyjnej regularności.


## Korzenie mechanicyzmu

Pojmowanie organizmów i systemów biologicznych jako mechanizmów nie jest w
żadnym wypadku nowym sposobem myślenia. Znaczny fragment historii nowożytnej
biologii można interpretować jako historię poszukiwania mechanizmów i
odkrywania ich sposobu działania1. Nie zmienia to faktu, że refleksja nad tym,
na czym polega myślenie o organizmach i systemach biologicznych jako o
mechanizmach, stała się przedmiotem żywych debat w filozofii biologii
ostatniego ćwierćwiecza.

Warto zauważyć, że termin „mechanicyzm” i jemu pokrewne takie jak „filozofia
mechaniczna” obciążone są pewną zasadniczą wadą. Wada ta polega na jego
ekstensywnej eksploatacji w debatach historyczno- filozoficznych2. Aby
rozstrzygnąć kontrowersje narosłe wokół tego pojęcia należałoby starannie
poprowadzić granice pomiędzy „mechanicyzmem” a „naturalizmem”, „materializmem”,
„atomizmem” i innymi stanowiskami których charakter może być metodologiczny,
epistemologiczny albo metafizyczny. Należałoby też również odróżnić różne sensu
mechanicyzmu – stanowisko to było rozumiane szeroko, jako całościowy program
nowożytnej nauki, jak i wąsko – w odniesieniu do poszczególnych zjawisk3.
Rozwiązanie wszystkich tych kwestii wymagałoby jednak osobnej rozprawy. Na
użytek niniejszych rozważań nie jest to niezbędne. Wystarczy świadomość tego,
że nazwą tą ochrzczone mogą być przeróżne stanowiska i należy do taksonomii
stanowisk filozoficznych odwołujących się do „mechanicyzmu” podchodzić
ostrożnie.

Filozoficznych źródeł tego problemu należy szukać, do czego bez wahania
przyznają się współcześni mechaniści, w XVII i XVIII wiecznych koncepcjach
filozofii przyrody Kartezjusza, Hobbesa czy La Mettriego, Bogactwo różnych
filozoficznych koncepcji, klasyfikowanych jako stanowiska mechanistyczne, można
w ogromnym uproszczeniu zamknąć, jak mi się wydaje w następującej tezie
mechanistycznej:

    (TM) Do wyjaśnienia działania organizmów żywych nie jest niezbędne
    odwoływanie się do jakichkolwiek innych faktów, jak tylko faktów
    dotyczących fizycznych oddziaływań i relacji pomiędzy częściami organizmu.

    [Można na przykład sformułować stanowisko mechanistyczne dotyczące
    własności przedmiotów: (TMZ) Do wyjaśnienia własności przedmiotów nie jest
    niezbędne odwoływanie się do jakichkolwiek innych faktów, jak tylko faktów
    dotyczących fizycznych oddziaływań i relacji pomiędzy częściami
    przedmiotów. Pod to stanowisko podpadałby na przykład poglądy starożytnych
    atomistów, być może tak można sformułować przekonanie, które stało za
    odrzuceniem arystotelesowskiej filozofii przyrody.]

Upraszczając to zagadnienie, można zaryzykować tezę, że tak pojmowany
mechanistyczny sposób myślenia, zastąpiwszy dawniejszą, arystotelesowską
filozofię przyrody, przetrwał w formie zbliżonej do dawnych oświeceniowych
koncepcji przynajmniej do początków XX wieku. Wówczas odniósł, przynajmniej w
obrębie nauk przyrodniczych, zwycięstwo nad konkurencyjnym filozoficznym
witalizmem i dzisiaj uzyskał status poglądu tak powszechnego, że niemal
„przeźroczystego” i nie wzbudzającego wątpliwości.

Pewnej uwagi wymaga użyte przy formułowaniu (TM) pojęcie fizycznych
oddziaływań. Na pytanie jakie to są właściwe oddziaływania należy powiedzieć,
że ustaleniem tego zajmowała się, „oddelegowana” do tego zadania przez
mechanistów, fizyka. U źródeł nowożytnej myślenia mechanistycznej biologiczny
mechanicyzm był jednak silnie sprzęgnięty z pewną koncepcją fizyki. Nie ulega
wątpliwości, że mechaniści XVII-wieczni mieli pewien dość jasny model tego,
czym są oddziaływania fizyczne i był to model wyznaczany przez ówczesną
mechanikę. W oddziaływaniach i relacjach fizycznych brać udział mogły tylko
określone własności przedmiotów: kształt, wielkość, ruch oraz ciężar. Schematem
myślenia jaki towarzyszył mechanistom było myślenie o organizmach żywych jak o
maszynach, których chyba najbardziej paradygmatycznym przykładem był
mechaniczny zegar.

Mechanicyzm, któremu poświęcona jest niniejsza praca, nie jest prostą
kontynuacją przedstawionej tu linii myślenia. Tym co wspólne, jest przekonanie
o tym, że wyjaśnienie w naukach biologicznych polega na wyszczególnianiu
elementów organizmów lub systemów biologicznych oraz wskazywaniu relacji jakie
ich łączą. Wyjaśnienie taki powinno też w pewien sposób przypominać opis tego,
jak działają skonstruowane przez ludzi maszyny- artefakty. Tutaj naprawdę
istotne podobieństwa się kończą.

Wśród różnic na szczególne podkreślenie tego, że współczesny mechanicyzm jest
przede wszystkim stanowiskiem w sposób bardzo wyraźny metodologicznym.
Stanowiska mechanistyczne miały pod tym względem różny status i często mieszały
metodologię z metafizyką. Drugą różnicą jest to, że mechanicyzm klasyczny dość
wyraźnie wskazywał na typ oddziaływań, relacji oraz własności, które należy
brać pod uwagę przy wyjaśnianiu. Współczesny mechanicyzm jest w tej kwestii
ostrożniejszy i bardziej wyrafinowany.