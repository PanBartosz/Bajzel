## Inne koncepcje mechanistycznego wyjaśniania

Inny interesującem ujęciem problemu wyjaśnień mechanistycznych w nauce jest stanowisko Stuarta Glennana z jego licznych, dotyczących tego zagadnienia artykułów. Refleksja Glennana poświęcona jest dwóm kwestiom. Z jednej strony Glennan chce zaproponować pewną filozoficzną koncepcję mechanizmu oraz modelu mechanistycznego. Z drugiej zaś strony próbuje za pomocą tych dwóch pojęć skonstruować nową i oryginalną teorię przyczynowości. Mechanistyczna przyczynowość ma dać przynajmniej cześciową odpowiedź na postawony przez Hume'a problem niedostrzegalnego przez nas związku pomiędzy przyczyną i skutkiem. 

Glennan proponuje dwie nieznacznie się od siebie różniące definicje. W jednym ze jego pierwszych artykułów brzmi ona:

    (M) A mechanism underlying a behavior is a complex system which produces that behavior by the interaction of number of parts according to direct causal laws. 

Później jednak rozwija ją i w ostatnich pracach posługuje się definicją bardziej rozbudowaną:

    (M) A mechanism for a behavior is a complex system that produces that behavior by the interaction of number of parts, where the interactions between parts can be characterized by direct, invariant, change-relating generalizations.

W obu definicjach pojawiają się zasadnicze dla koncepcji Glennana elementy. Pojęcie mechanizmu zostało zrelatywizowane do pewnego zachowania, u którego podłoża ma dany mechanizm leżeć. Oznacza to, że nie ma mechanizmów "po prostu", metafizycznie oderwanych od pewnego zachowania, które realizują. To, którego zachowania szukać bedziemy mechanizmu, zależy w dużej mierze od naszego wyboru i jest do pewnego stopnia arbitralne. Silnik samochodu wprawia w ruch wał korbowy, ale produkuje również ciepło. Oba te zachowania silnika możemy chcieć wyjaśnić. Zjawiska które można opisać jako mechanizmy tworzą bardzo szeroką kategorię. Glennan jako przykład podaje sprzączkę od paska, która może być mechanizmem chroniącym przed pociskami. Taki opis nie wydaje się interesujący, ale może zaczać takim być w sytuacji, w której rzeczywiście pocisk zostanie przez sprzączkę zatrzymany. Definicje podane przez Glennana nie wprowadzają bowiem żadnych ograniczeń związanych z etiologią czy teleologią mechanizmu. Nie jest istotne czy ktokolwiek wybrał lub zaprojektował dany fragment rzeczywistości w celu realizacji jakiegoś zachowania. 

Zachowanie to jest realizowane w danym mechanizmie poprzez interakcje jego części. Częściom mechanizmów Glennan stawia tylko jeden wymóg - powinny być przedmiotami. Przedmioty zaś musza charakteryzować się pewnym minimum trwałości i realności poza mechanizmem, w którym tkwią, polegającym na możliwości ich "wyjęcia" z niego. 

